COMUNE DI FIRENZE

DELIBERAZIONE DI CONSIGLIO 14 maggio 2007  n. 2007/C/00023

Oggetto: ASSOCIAZIONE WATER RIGHT FOUNDATION - Approvazione adesione e erogazione somme di Publiacqua

Ufficio: Direzione Risorse finanziarie
Relatore: Tea Albini
Esecutività: 02/06/2007
Data pubblicazione: 23/05/2007

- O M I S S I S -
I L C O N S I G L I O
Premesso che:
- il Comune di Firenze è socio di Publiacqua S.p.A., società affidataria della gestione del servizio idrico
integrato per l’ATO 3 “Medio Valdarno” ai sensi della deliberazione n. 20 dell’Assemblea consortile
dell’ATO 3 del 20/11/2001;
- nel novembre 2002 l’Assemblea dei soci di Publiacqua ha approvato la costituzione di un fondo a valere
sugli utili della società, equivalente ad un centesimo di euro per metro cubo di acqua distribuita, a
sostegno di progetti di cooperazione internazionale in campo idrico in paesi a strutturale penuria di
acqua, impegnandosi a destinarvi gli utili dell’esercizio 2002 presuntivamente risultanti, a tale data, a
900.000,00 di euro;
- nel dicembre 2002 è stato firmato con la Regione Toscana ed altri soggetti fra i quali Publiacqua S.p.A.,
un protocollo d’intesa denominato “l’Acqua è di tutti” con il quale si costituiva una apposita commissione
per l’approvazione dei progetti di cooperazione internazionale rivolti a favorire l’approvvigionamento
idrico nei paesi poveri, da ammettere al finanziamento tramite i fondi di cui sopra;
- nel quadro strategico di Publiacqua S.p.A., allegato al bando in base al quale è stato selezionato il socio
privato della medesima società, è esplicitato l’intento di impegnare la società delle acque a sostenere a
livello di cooperazione decentrata “il finanziamento di progetti di cooperazione e di scambio per
sviluppare modelli sostenibili di gestione dell’acqua nei paesi a penuria d’acqua potabile”;
Rilevato che nello stesso Quadro Strategico di Publiacqua S.p.A. viene ribadito, quale impegno
primario di una moderna industria delle acque, quello di “agire in modo tale da unire ai concetti di efficienza,
efficacia, economicità anche quelli di equa distribuzione, solidarietà, senso di appartenenza ad un mondo nel
quale esistono sacche di povertà e vita disumana, a volte anche per mancanza dell’acqua”, promuovendo
anche “campagne legate all’utilizzo appropriato del bene acqua, e percorsi formativi per i cittadini, le aziende
e gli operatori economici”;
Ricordato che con deliberazione n 45 del 1/12/2003 il Consiglio Comunale di Firenze prendeva atto
del citato Protocollo “l’Acqua è di tutti” ed assumeva, al proposito, quale indirizzo degli enti soci pubblici nei
riguardi di Publiacqua S.p.A., l’utilizzazione e la gestione, da parte della società medesima, delle quote di
utile calcolate come sopra ricordato, indicando che tali risorse “verranno destinate al finanziamento dei
progetti integrati secondo il medesimo Protocollo d’intesa”.
Rilevato che a seguito del successo dell’iniziativa “l’Acqua è di tutti”, e per dare continuità ed
organizzazione a tali attività, l’Assemblea dei soci di Publiacqua S.p.A. nel 2004, in più sedute, ha discusso
ed approvato la proposta di costituzione di un’Associazione no-profit denominata “Water Right Foundation –
O.N.L.U.S.” (di seguito WRF), approvandone anche un primo schema di statuto;
Preso atto che in data 29/6/05 l’Assemblea dei soci di Publiacqua S.p.A., in sede di approvazione
del bilancio dell’esercizio 2004, ha deliberato la destinazione di una parte dell’utile d’esercizio, quantificata in
euro 450.000,00, con l’obiettivo della cooperazione internazionale, approvando nella stessa seduta anche
alcune modifiche allo statuto della WRF, i patti parasociali ed il programma per il primo anno di attività della
medesima;
Considerato che in data 7/10/05 la WRF è stata effettivamente costituita (atto notarile n. 33.036 a
rogito notaio Vincenzo Gunnella), con sede in Firenze Via Niccolò da Uzzano 4 e che Publiacqua S.p.A. ne è
socio fondatore;
Evidenziato che tale associazione, secondo quanto convenuto dall’Assemblea dei soci di Publiacqua
S.p.A., veniva costituita con il compito di gestire, incrementare e diffondere i principi ed i contenuti della
campagna “l’Acqua è di tutti” per dare concretezza a progetti di cooperazione internazionale;
Dato conto che in data 28/6/06 l’Assemblea dei soci di Publiacqua S.p.A. in sede di approvazione
del bilancio 2005, ha stabilito di destinare parte dell’utile d’esercizio, quantificata in euro 100.00,00 con
l’obiettivo della cooperazione internazionale;
Preso atto che in data 15/09/2006, a seguito dei relativi procedimenti di rendicontazione, è stato
rilevato un residuo sui fondi stanziati, ammontanti a 900.000,00, sugli utili 2002 di Publiacqua S.p.A per le
finalità di cui trattasi, di euro 136.158,30 oltre ad una quota di finanziamento impegnata ma non ancora
erogata pari a euro 185.917,00;
Precisato che i fondi residui suddetti e le cifre accantonate a valere sugli utili degli esercizi 2004 e
2005 non sono state ancora erogate alla WRF;
Visto lo statuto della Water Right Foundation, allegato al presente provvedimento a formarne parte
integrante;
Ritenuto di prendere atto della costituzione dell’associazione no-profit denominata “Water Right
Foundation – O.N.L.U.S.” con finalità di solidarietà sociale, per la promozione di interventi di cooperazione,
di tutela e di valorizzazione della natura e dell’ambiente con riferimento al diritto di accesso all’acqua ed
all’uso sostenibile di tale risorsa;
Ritenuto inoltre di prendere atto dell’ammontare dei fondi risultanti dagli accantonamenti deliberati
dall’Assemblea dei soci, a valere sugli utili di Publiacqua S.p.A. degli esercizi 2004 e 2005 (euro
550.000,00), a favore di progetti di cooperazione internazionale nel settore idrico secondo lo spirito
evidenziato nel richiamato quadro strategico della medesima società, e di approvarne l’erogazione da parte
di Publiacqua S.p.A., insieme alle quote residue dei fondi relativi agli utili 2002, per totali euro 872.075,30,
alla Water Right Foundation, per il finanziamento di progetti di cooperazione internazionale nei paesi in via di
sviluppo, ivi comprese attività di formazione e di ricerca ed innovazione tecnologica, nonché di iniziative
finalizzate alla promozione di campagne legate all’utilizzo appropriato del bene acqua ed a percorsi formativi
per i cittadini, le scuole, le aziende e gli operatori economici;
Considerato che già alcuni Comuni appartenenti all’ATO 3 e soci di Publiacqua S.p.A., hanno aderito
alla Associazione in questione per una più diretta condivisione degli obiettivi e linee di azione della
medesima;
Dato conto che anche il Comune di Firenze ritiene opportuno intervenire direttamente nella
definizione di interventi e progetti a sostegno della cooperazione internazionale finalizzata allo sviluppo di
modelli sostenibili di gestione dell’acqua nei paesi a penuria di tale risorsa, come diffusamente descritto in
precedenza;
Ritenuto, per quanto sopra, di approvare l’adesione anche del Comune di Firenze alla Water Right
Foundation in qualità di socio sostenitore, dando atto che la quota sociale annuale di cui all’articolo 3 dello
statuto della medesima, ammontante a euro 1.500,00, farà carico al bilancio del corrente esercizio cap. 260;
Ritenuto altresì di approvare lo statuto della Water Right Foundation allegato al presente
provvedimento;
Ritenuto infine di impegnare la Water Right Foundation a fornire annualmente monitoraggio dello
stato di avanzamento dei progetti e di rendicontazione delle attività svolte;
Preso atto dei pareri favorevoli di regolarità tecnica e contabile ai sensi e per gli effetti dell’art. 49 del
D. Lgs. 267/2000;
D E L I B E R A
1. Di prendere atto della costituzione, avvenuta in data 7/10/2005, dell’associazione no-profit
denominata “Water Right Foundation – O.N.L.U.S.” (con sede in Firenze, via Niccolò da Uzzano 4,) con
finalità di solidarietà sociale, per la promozione di interventi di cooperazione, di tutela e di valorizzazione
della natura e dell’ambiente con riferimento al diritto di accesso all’acqua ed all’uso sostenibile di tale
risorsa, e di prendere altresì atto della partecipazione alla stessa in qualità di socio fondatore di
Publiacqua S.p.A.
2. Di prendere atto dalle decisioni assunte dall’Assemblea dei soci di Publiacqua S.p.A. in data
26/11/2002, 29/6/2005 e 28/6/2006 e di approvare per quanto detto in narrativa l’erogazione, da parte di
Publiacqua S.p.A., dei fondi della medesima società accantonati a valere sugli utili risultanti dai bilanci
degli anni 2002, 2004 e 2005 pari complessivamente a euro 872.075,30 a favore dell’Associazione
Water Right Foundation.
3. Di approvare l’adesione del Comune di Firenze in qualità di socio sostenitore alla Water Right
Foundation, approvando altresì lo statuto della stessa associazione quale risulta allegato parte
integrante al presente provvedimento.
4. Di dare atto che la quota sociale annuale di cui all’articolo 3 dello statuto della WRF, ammontante a
euro 1.500,00 farà carico al bilancio del corrente esercizio capitolo 260.
5. Di fornire indirizzo al rappresentante del Comune di Firenze nell’Assemblea dell’associazione in
questione perché venga richiesto all’associazione medesima un monitoraggio annuale dello stato di
avanzamento dei progetti ed una rendicontazione delle attività svolte, con particolare riferimento a quelle
finanziate con i fondi erogati da Publiacqua S.p.A..
