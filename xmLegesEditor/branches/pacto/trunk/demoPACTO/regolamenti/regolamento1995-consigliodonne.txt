COMUNE DI FIRENZE

REGOLAMENTO n. 220 del 10.03.1995 

Regolamento del Consiglio delle Donne
(Deliberazioni n. 220 del 10.03.1995, n. 2123 del 15.05.1995 e n. 65 del 26.04.2004)



 
 
Art. 1 – Istituzione e Sede

1. E' istituito il Consiglio delle Donne
2. Il Consiglio delle Donne ha sede nei locali del Comune di Firenze in Palazzo Vecchio.


 
Art. 2 - Finalità

   1. Il Consiglio delle Donne è organo di partecipazione femminile alle decisioni, all'azione al funzionamento dell'Amministrazione comunale.
   2. Il Consiglio delle Donne si propone i seguenti scopi:
         1. valorizzare la presenza, la cultura e l'attività delle donne nella società e nelle istituzioni;
         2. sostenere le pari opportunità nel lavoro, nella politica e nella società;
         3. promuovere interventi contro tutte le forme di esclusione e di violenza verso le donne e azioni volte alla salvaguardia della salute delle donne;
         4. valorizzare e sostenere le eventuali commissioni pari opportunità costituite nei Consigli di quartiere.
   3. Per il conseguimento dei suoi fini, il Consiglio delle Donne si coordina con altre istituzioni e gli altri enti del territorio. A tal fine incontra, al proprio insediamento e periodicamente, il Sindaco, gli Assessori e le Commissioni consiliari nelle materie di competenza.


 
Art. 3 - Funzioni

   1. Il Consiglio delle Donne svolge funzioni referenti, di studio e di ricerca, istruttorie, consultive e di proposta sulle materie di competenza del Consiglio comunale e della Giunta comunale.
   2. Il Consiglio delle Donne esprime parere, con le modalità e nei tempi delle Commissioni Consiliari permanenti, sui seguenti atti:
         1. istituzione ed organizzazione dei servizi alla persona e collettivi;
         2. bilancio di previsione e conto consuntivo;
         3. piani urbanistici e piani di servizi territoriali, generali e particolareggiati;
         4. documenti e indirizzi generali.
   3. In relazione alle proprie finalità, il Consiglio delle Donne può:
         1. chiedere l'iscrizione all'ordine del giorno del Consiglio comunale di proprie comunicazioni, interrogazioni, interpellanze, ordini del giorno e mozioni e proposte;
         2. svolgere indagini conoscitive e consultazioni;
         3. organizzare convegni e seminari.
   4. La trattazione in Consiglio comunale degli argomenti di cui alla lettera a. del comma precedente è affidata alla Consigliera od alle Consigliere comunali appositamente incaricate dal Consiglio delle Donne.

Art. 4 - Composizione

   1. Il Consiglio delle Donne è composto:
         1. dalle donne elette nel Consiglio comunale;
         2. dalle donne elette nei Consigli di quartiere;
         3. dalle donne elette nel Consiglio degli stranieri;
         4. dalle rappresentanti delle associazioni femminili, sindacali o comunque operanti su temi di genere e di pari opportunità. Le Associazioni devono essere presenti ed effettivamente operanti nella città di Firenze.


 
Art. 5 - Domanda di partecipazione

   1. La domanda di partecipazione al Consiglio delle Donne da parte delle associazioni deve essere presentata al Presidente del Consiglio comunale entro trenta giorni dalla istituzione e successivamente per le associazioni di nuova formazione, entro il 31 dicembre di ogni anno.
   2. La domanda deve essere corredata da documentazione attestante la natura della associazione, i suoi scopi e la effettiva presenza e operatività nel territorio comunale.
   3. La domanda deve contenere, altresì, la indicazione della persona designata alla rappresentanza e della supplente della designata.
   4. L'accoglimento della domanda, nella sussistenza dei presupposti, è deliberato, entro 30 giorni dalla presentazione, dallo stesso Consiglio delle Donne.
   5. Le rappresentanti delle associazioni decadono dopo sei assenze non giustificate.
   6. Le associazioni possono revocare e sostituire in ogni momento le loro rappresentanti.

Art. 6 - Insediamento, durata e rinnovo

   1. Il Consiglio delle Donne dura in carica per un periodo pari al mandato del Consiglio comunale.
   2. Il Consiglio delle Donne è rinnovato entro 30 giorni dall'insediamento del Consiglio Comunale.
   3. L'insediamento avviene a cura della Consigliera anziana.
   4. L'insediamento e la prima convocazione si riferiscono alle Consigliere Comunali, di Quartiere e del Consiglio degli stranieri.
   5. La Consigliera anziana presiede il Consiglio delle Donne fino alla nomina della referente.


 
Art. 7 - Incarichi e responsabilità

   1. Il Consiglio delle Donne, a metà del mandato, rinnova al suo interno, a scrutinio segreto:
         1. un Comitato esecutivo;
         2. una Referente.
   2. Il comitato esecutivo è composto da otto donne in modo da assicurare la rappresentanza delle varie componenti del Consiglio. Esso è composto per il 50% dalle rappresentanti delle associazioni e per il rimanente 50% dalle elette nel Consiglio comunale, nei Consigli di quartiere e nel Consiglio degli stranieri.
   3. Il Comitato esecutivo ha compiti di coordinamento e di organizzazione, dà esecuzione alle decisioni del consiglio, assume iniziative che per ragioni di urgenza non può sottoporre al Consiglio e ne dà comunicazione obbligatoria nel primo Consiglio utile.

      Il Comitato esecutivo si riunisce, di norma, una volta al mese in via ordinaria.
   4. Esso può essere convocato, in via straordinaria, per iniziativa della Referente o di almeno 1/3 delle sue componenti. La Referente convoca e presiede il Consiglio delle Donne per la trattazione dell'ordine del giorno definito dal comitato esecutivo, presiede le riunioni del comitato esecutivo, e svolge compiti di raccordo tra il Consiglio delle Donne e gli organismi istituzionali del Comune.
   5. In caso di assenza o di impedimento temporanei della Referente, i suoi compiti vengono svolti da una componente del comitato esecutivo dallo stesso designata.
   6. Il Consiglio delle Donne può assegnare la trattazione di singoli problemi a Gruppi di lavoro nominati nel suo seno.
   7. Il Consiglio delle Donne designa, di volta in volta, la propria rappresentanza per gli incontri ufficiali, o le proprie relatrici su pareri e proposte ed altri atti, tenuto conto delle attitudini e delle competenze.

Art. 8 - Convocazioni e votazioni

   1. Il Consiglio delle Donne si riunisce:
         1. in via ordinaria almeno ogni tre mesi;
         2. in via straordinaria, quando ne facciano richiesta almeno 1/5 delle associazioni rappresentate o 1/5 delle donne elette.
   2. Il Consiglio è convocato con avviso scritto, da far pervenire alle componenti almeno quattro giorni prima, con l'indicazione del luogo, del giorno e dell'ora della riunione e con l'elenco degli argomenti da trattare.
   3. Il Consiglio delibera a maggioranza assoluta, in prima convocazione. Il diritto di voto è attribuito alla rappresentante o alla supplente di ciascuna associazione. Il Consiglio delle Donne, in seconda convocazione, delibera con 1/4 delle aventi diritto.
   4. Per le forme di votazione si seguono quelle del Regolamento del Consiglio comunale.


 
Art. 9 - Ufficio di supporto e previsione di spese

   1. Il Consiglio delle Donne, per il disbrigo dell'attività, è assistito da apposita segreteria, assegnata all’Ufficio del Consiglio comunale.
   2. Il Bilancio comunale deve prevedere la spesa per le attività del Consiglio delle Donne.



