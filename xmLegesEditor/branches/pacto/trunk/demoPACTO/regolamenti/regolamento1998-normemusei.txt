COMUNE DI FIRENZE
REGOLAMENTO n. 923 del 13.07.1998
NORME PER L'ACCESSO AI MUSEI COMUNALI
(Deliberazione del Consiglio comunale n. 923 del 13.07.98, integrata con deliberazione C.C. n. 82 del 29.02.2000 e con deliberazione C.C. n. 184 del 31.03.2003)


Previa esibizione di un documento che ne attesti la qualifica:

A) Hanno diritto ad accedere gratuitamente ai Musei del comune di Firenze

         1. I bambini italiani e stranieri al di sotto dei 3 anni di età
         2. le guide e gli interpreti turistici nell'esercizio della propria attività professionale (L.R. n° 80 del 19.7.1995, Art.24);
         3. gli insegnanti accompagnatori di scolaresche di cui al punto C);
         4. gli accompagnatori delle persone disabili, previa presentazione da parte di queste ultime della documentazione attestante l'invalidità;
         5. gli studenti, ed i relativi accompagnatori, partecipanti agli scambi culturali promossi dall'Amministrazione Comunale, purché sia stata prenotata la visita con le modalità stabilite dall'Amministrazione; all'ingresso al museo deve essere presentato il permesso rilasciato dal Servizio Musei;
         6. le personalità ospiti dell'Amministrazione comunale; il permesso è rilasciato dal Servizio Musei;
         7. i membri dell'ICOM - International Council of Museum.

B) E' concessa la riduzione del 25% (media sui prezzi dei biglietti interi dei singoli musei) ai cittadini italiani e stranieri che abbiano compiuto i 18 anni e che non abbiano superato i 25, nonché a quelli che abbiano superato i 65 anni di età;

C) E’ concessa la riduzione del 67% (media sui prezzi dei biglietti interi dei singoli musei)

         1. ai cittadini italiani e stranieri che abbiano compiuto i 3 anni di età e non abbiano superato i 17
         2. alle scolaresche italiane e straniere di ogni ordine e grado, purché sia stata prenotata la visita nei termini e con le modalità che saranno fissati dall'Amministrazione. All'accesso al museo deve essere presentata richiesta della scuola di appartenenza.

D) Per motivi di studio, didattici, di ricerca o per motivi sociali, la direzione dei Musei del Comune di Firenze potrà rilasciare speciale tessera di accesso gratuito o a tariffa ridotta di cui al punto C).

E) Per l’istituzione di speciali biglietti cumulativi fra musei comunali, statali ed altri musei il Consiglio Comunale potrà deliberare particolari condizioni di tariffa potendo estendere quest'ultima provvidenza ad altra categoria di utenti. Il Sindaco potrà, con ordinanza, disporre

         1. la concessione dell'ingresso gratuito in occasioni di particolare rilievo culturale e sociale, nonché in fasce temporali circoscritte per favorire la fruizione dei musei da parte del pubblico meno abbiente
         2. agevolazioni per l’utenza dei residenti nei Comuni dell’area metropolitana fiorentina in occasioni particolari o di durata definita
         3. l'applicazione di particolari condizioni tariffarie nel quadro di iniziative e programmi specificatamente rivolti alla promozione della fruizione dei musei e del patrimonio storico artistico cittadino; il dirigente responsabile della direzione competente stipula le convenzioni eventualmente necessarie con gli enti e le organizzazioni interessate. I benefici promozionali derivanti da tali convenzioni si estendono alla Fondazione "Opera Museo Stibbert" e alla Fondazione "Marini-San Pancrazio", sulla base di specifici accordi tra tali Musei e il Comune per il coordinamento e la collaborazione nelle attività di promozione.



