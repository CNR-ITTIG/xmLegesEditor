                                        COMUNE DI FIRENZE
                                               ______________________
                                 DELIBERAZIONE DI GIUNTA
                  Numero:        2005/G/00001 - 2004/00974
          Data Adozione:         10/01/2005
                  Oggetto:       Determinazione delle misure della Tariffa per la gestione dei rifiuti urbani per
                                 l’anno 2005 in applicazione dell’art. 49 del D. Lgs 5 febbraio 1997, n° 22.
                    Ufficio:     Direzione Risorse finanziarie
                 Relatore:       Tea Albini
               Esecutività:      10/01/2005
   Data pubblicazione:           20/01/2005
                                              LA GIUNTA COMUNALE
Premesso:
          Che, l’art.49 del D.lgs. n. 22 del 5 febbraio 1997 ha previsto l’istituzione della tariffa per la gestione
dei rifiuti urbani e la soppressione, inizialmente a decorrere dal 1 gennaio 1999, della tassa per lo
smaltimento dei rifiuti solidi di cui al Capo III del D.Lgs. 15 novembre 1993, n. 507;
            Che con il DPR n. 158 del 27 aprile 1999 è stato adottato il regolamento per l’elaborazione del
metodo normalizzato di cui all’art. 49, comma 5, del D. Lgs. 22/97, per la definizione della tariffa del servizio
di gestione del ciclo dei rifiuti urbani, contenente, tra l’altro, una nuova classificazione delle categorie
produttive con indicazione per ciascuna di parametri minimi e massimi di produzione dei rifiuti;
          Che l’art. 1 comma 28 della legge n. 426 del 9 dicembre 1998 ha differito all’1 gennaio 2000 il
termine per l’attuazione del nuovo sistema tariffario;
          Che l’art. 33 comma 1 della legge n. 488 del 23 dicembre 1999 (legge finanziaria 2000) stabilendo
che la tassa smaltimento rifiuti è soppressa a decorrere dai termini previsti dal regime transitorio, disciplinato
dall’art. 11 comma 1 del D.P.R. n. 158/99, ha spostato il termine per l’introduzione della tariffa nel seguente
schema:
a) tre anni per i comuni che abbiano raggiunto nell’anno 1999 un grado di copertura dei
costi superiore all’85%;
b) cinque anni per i comuni che abbiano raggiunto un grado di copertura dei costi tra il
55% e 85%;
c) otto anni per i comuni che abbiano raggiunti un grado di copertura dei costi inferiore
al 55%;
          Considerato che nel 1999, il tasso di copertura dei costi del servizio di gestione dei rifiuti urbani, nel
Comune di Firenze , così come indicato nel Bilancio di previsione annuale 1999, pluriennale 1999-2001 e
relazione previsionale e programmatica, è stato pari al 64,3%;
          Considerato che secondo quanto disposto dall’art. 11 del D.P.R. 27/04/1999 n° 158 vigente, il
Comune deve adottare il sistema tariffario ai sensi dell’art. 49 del D. Lgs. 5/2/1997 n° 22 e successive
integrazioni e modifiche, in sostituzione del sistema impositivo di cui al Capo III del D. Lgs 15/11/1993 n° 507
e successive modificazioni, al fine di coprire interamente (100%) il costo dei servizi relativi alla gestione dei
rifiuti per il territorio del Comune di Firenze, a partire dal 1 gennaio 2005;
Considerato che con deliberazione del Consiglio Comunale n° 963/2004 è stato stabilito di adottare il
sistema tariffario per la copertura dei costi del servizio di gestione dei rifiuti urbani, di cui al comma 2, dell’art.
49, del D. Lgs 5/2/1997 n° 22, in sostituzione del sistema impositivo di cui al Capo III del D. Lgs. 15/11/1993
n° 507, con effetto dal 1 gennaio 2005 ed è stato affidata la gestione della tariffa alla società Quadrifoglio
SPA;
       Considerato che con deliberazione del Consiglio Comunale n° 951/2004 è stato approvato il Piano
Finanziario Tariffa Rifiuti, con riferimento al servizio di gestione dei rifiuti urbani per il triennio 2005-2007, di
cui all’art. 8 del D.P.R. 27/4/1999 n° 158;
       Considerato che con deliberazione del Consiglio Comunale n° 971/2004 è stato approvato il
Regolamento per l’applicazione della tariffa per la gestione dei rifiuti urbani ex art. 49 D.Lgs. 5 febbraio 1997
n. 22 nel Comune di Firenze, a decorrere dal 1° gennaio 2005;
       Ritenuto che attraverso l’applicazione della tariffa si rende possibile sviluppare le finalità di politica
ambientale contenute nel D.lgs. n. 22/97, nell’ambito di un sistema capace di prevedere forme di
incentivazione e stimolo all’innovazione organizzativa e tecnologica delle attività a        ttinenti al ciclo dei rifiuti
urbani, incrementando la differenziazione, il recupero e il riciclo dei rifiuti;
       Atteso che ai fini della determinazione del complessivo gettito da acquisire attraverso la Tariffa per la
gestione dei rifiuti urbani, nell’ambito delle previsioni di cui all’apposito regolamento approvato con
deliberazione del Consiglio Comunale n° 971/2004, lo stesso Consiglio Comunale, ai fini della gradualità
nell’applicazione del sistema, con deliberazione n° 951/2004 ha ritenuto di definire la tariffa di riferimento
per il 2005 in complessivi Euro 68.600.000= (oltre IVA) riducendo l’importo (di Euro 69.784.849,00= oltre
IVA) indicato nel prospetto Tariffa di riferimento anno 2005 trasmesso da Quadrifoglio SPA, attraverso il
contenimento dell’applicazione della remunerazione del capitale investito (Rn);
       Ritenuto che tale Piano finanziario consente di assicurare un elevato livello del servizio di raccolta e
smaltimento dei rifiuti, anche sotto il profilo degli investimenti necessari per il continuo adeguamento della
rete di impianti e strutture, funzionale alla piena realizzazione di una moderna gestione del ciclo integrato dei
rifiuti, contemperando peraltro, come indicato nella stessa deliberazione di approvazione, l’applicazione di
un criterio di gradualità nella individuazione dei coefficienti di produzione dei rifiuti previsti dal D.P.R. 158/99;
       Ritenuto che, in considerazione delle motivazioni esposte nei punti precedenti, ai fini della ripartizione
tra i diversi soggetti del predetto carico di prelievo complessivo e al fine di assicurare una gradualità degli
adeguamenti, come disposto dall’art. 49, comma 10 del D. Lgs n° 22/1997, si applicano i seguenti criteri:
      •    ripartizione del prelievo tra utenze domestiche e utenze non domestiche: tale ripartizione, ai sensi
           dell’art. 4 del citato DPR 158/99 deve essere effettuata a cura del comune, secondo criteri di
           razionalità ovviamente derivanti dalle specificità locali. ai fini della determinazione delle quote di
           ripartizione in questione ed in particolar modo tale da garantire l’agevolazione prevista per le utenze
           domestiche di cui all’art. 49, comma 10, del D. Lgs 5/2/1997, n° 22. Pertanto, tenendo conto anche
           della ripartizione percentuale del gettito negli anni di vigenza della TARSU, occorre individuare una
           ripartizione dei carichi in relazione alla suddetta tariffa di riferimento in 30% alle utenze domestiche
           e 70% alle utenze non domestiche;
    •     per ciò che riguarda la ripartizione del prelievo all’interno del comparto delle utenze non domestiche
          e, quindi, la determinazione delle misure tariffarie di ciascuna delle categorie di cui all’art. 8 del citato
          Regolamento (Deliberazione del C.C. n. 971/2004), sono stati integralmente applicati i coefficienti di
          produzione dei rifiuti di cui alla tabella 4a del decreto 158/99, determinando le misure di ciascun
          coefficiente nell’ambito degli intervalli tra misura minima e misura massima ivi previsti.;
    •     per ciò che riguarda la ripartizione del prelievo all’interno del comparto utenze domestiche,
          l’introduzione del parametro “numerosità del nucleo familiare” senza adeguati correttivi avrebbe
          portato a variazioni repentine e fortemente inique del prelievo, suscettibili di determinare fenomeni di
          rigetto della nuova disciplina, per effetto degli aumenti particolarmente elevati riservati alle abitazioni
          caratterizzate da minor superficie e maggior numero di occupanti e – correlativamente – per effetto
          delle diminuzioni di tariffa risultanti per le abitazioni caratterizzate da maggior superficie e occupate
          da nuclei di un solo componente. Al fine di assicurare la necessaria gradualità nell’applicazione della
          tariffa ed evitare aggravi di prelievo insostenibili, almeno nel breve periodo, per le famiglie numerose
          ed in particolare quelle occupanti abitazioni di piccole dimensioni, risulta pertanto necessario
          prevedere un loro riequilibrio       ai sensi dell’art. 5 comma 1 del DPR 158/99. A tal fine è stato
          introdotto un meccanismo di salvaguardia prevedendo che nella ripartizione del gettito della tariffa,
          con riferimento alla copertura dei costi della sola utenza domestica, si operi una traslazione dalla
          parte variabile a quella fissa per il 90% della parte variabile stessa;
Visto il D.lgs. n. 22/97;
Visto il DPR n. 158/99;
Visto il D. Lgs. 446/97 art.52
Visto lo Statuto del Comune di Firenze
Visto il parere favorevole del Dirigente responsabile del servizio espresso, ai sensi dell’art.49 del D. Lgs n°
267/2000.
per i motivi di cui in premessa,
                                                                         delibera
    1.    di dare atto che la tariffa di riferimento relativa alla gestione dei rifiuti urbani, di cui all’art.2 del D.P.R.
          27/04/1999, n° 158, per l’anno 2005, ammonta a complessivi Euro 68.600.000,00= (oltre IVA);
    2.    Di fissare nella misura rispettivamente del 30% per le utenze domestiche e del 70% per le utenze
          non domestiche, la ripartizione dell’ammontare della tariffa di riferimento di cui al punto n. 1) in tal
          modo assicurando l’agevolazione per l’utenza domestica di cui all’art. 49, comma 10, del D.Lgs. n.
          22/1997;
    3.    Di stabilire per le utenze domestiche, per l’anno 2005, i coefficienti Ka e Kb utili ai fini della
          determinazione della parte fissa e variabile della tariffa, in relazione al numero dei componenti il
          nucleo familiare, rispettivamente nella misura indicata nella tabella 1a e nella misura massima
          indicata nella tabella 2, di cui all’allegato 1 del DPR n° 158/1999, così come risulta dal PROSPETTO
          LETTERA A che si allega alla presente deliberazione quale sua parte integrante;
    4.    Di stabilire per le utenze non domestiche, per l’anno 2005, i coefficienti Kc (coefficiente potenziale di
          produzione) e Kd (Coefficiente di produzione Kg/mq all’anno) utili ai fini della determinazione delle
          parti fisse e variabili della tariffa, entro i limiti previsti dalle tabelle 3 e 4, di cui all’allegato 1 del
          D.P.R. n° 158/1999, così come risulta nel PROSPETTO LETTERA B, che si allega alla presente
          deliberazione quale sua parte integrante;
    5.    Di stabilire che -ai sensi e per gli effetti dell’art.49, comma 10 del D.Lgs. 22/1997 e al fine di
          assicurare la necessaria gradualità nell’applicazione della tariffa ed evitare, nel primo anno di
          applicazione, eccessivi aumenti di tariffa in particolare per le famiglie numerose che occupano
          abitazioni di piccole dimensioni- venga applicato un meccanismo di salvaguardia che nella
ripartizione della tariffa di riferimento per il 2005, relativamente alla parte a carico dell’utenza
domestica, preveda l’effettuazione del calcolo della tariffa trasferendo il 90% della parte variabile
sulla parte fissa.

